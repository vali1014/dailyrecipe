TÁRKONYOS CSIRKERAGULEVES

HOZZÁVALÓK
2 db csirkemellfilé	
1 fej vöröshagyma	
3 gerezd fokhagyma	
3 db sárgarépa	
2 db fehérrépa	
1 db karalábé	
1 db zeller	
20 dkg gomba	
20 dkg zöldborsó	
4 ek olaj	
só	
bors	
tárkony	
4 db leveskocka	
2 dl főzőtejszín	
1 ek liszt	
1 csok petrezselyem	
0.5 db citrom

ELKÉSZÍTÉS
A tárkonyos leves elkészítéséhez elsőként a csirkemellfilét apró kockákra vágjuk. A vörös- és fokhagymát felaprítjuk. A zöldségeket megtisztítjuk, és a zöldborsó kivételével felkockázzuk.
Egy nagy lábosban felhevítjük az olajat, és megdinszteljük rajta a vöröshagymát. Hozzáadjuk a húst, és fehéredésig pirítjuk.
Hozzáadjuk a kétféle répát, a karalábét, valamint a zellert, és 5 percig dinszteljük. Sóval, borssal, tárkonnyal és az aprított fokhagymával fűszerezzük.
Azután felöntjük annyi vízzel (2 liter), amennyi levest szeretnénk készíteni. Beletesszük a leveskockákat, felforraljuk, majd hozzáadjuk a zöldborsót és a gombát. Addig főzzük, míg minden alapanyag megpuhul (kb. 10 perc).
Egy kis tálba öntjük a tejszínt, beleszórjuk a lisztet, és elkeverjük. Rámerünk 3-4 merőkanál forró levest, simára keverjük, majd a forrásban lévő leveshez adjuk. Forralunk rajta egyet, végül hozzáadjuk az apróra vágott friss petrezselymet és a frissen facsart citromlevet. (Ajánlatos kóstolgatni, inkább kevesebb citromot adni hozzá, amit tálaláskor ízlés szerint pótolhatunk.)